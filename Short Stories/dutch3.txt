Gaat niet, bestaat niet was altijd al mijn levensmotto. Dus toen ik te horen kreeg dat ik maar met mijn pijn moest leren leven, kon ik dat niet accepteren en werd Eigen-Wijs. Het is heel belangrijk naar je eigen wijsheid te luisteren, want dat is de stem van je intuitie.  

De vliegende pijn. 
De vliegende pijn noemde ik al de verschijnselen in mijn lichaam. Het zat altijd wel ergens, in mijn maag, in mijn hoofd, in mijn nieren etc.  Achteraf gezien is men altijd wijzer en nu zie ik de dingen vanuit een ander perspectief en begrijp de reacties van mijn lichaam. Pijn is voor mij een signaal van mijn lichaam waar ik naar moet luisteren. Om te kunnen genezen moet men eerst leren luisteren en begrijpen wat je lijf je wil meedelen. 

Altijd pijn. 
Met anderhalf jaar werden mijn amandelen eruit gehaald omdat ik altijd middenoorontstekingen had.  Ik moest naar dingen luisteren die ik niet wilde horen. Het geschreeuw van mijn driftige vader, of het gegil van mijn hysterisch geworden moeder. Met zes jaar kreeg ik een leesbril, omdat ik altijd hoofdpijn had. De dingen die bij ons thuis gebeurden waren te onbegrijpelijk voor mij.  De slagen die mijn grote broer van mijn vader kreeg en de onmacht hem te kunnen beschermen als klein meisje. 
