Suomalainen yhteiskunta venäläisen sinkkuäidin silmin? Tämä romaani antaa huutia stereotypioille ja tahallisille väärinkäsityksille. Venäläinen yksinhuoltaja Olga ei lannistu, vaikka suomalainen yhteiskunta ei aina ole kovin vastaanottavainen  –  ennakkoluulottomalla ja hulvattomalla asenteellaan, huikean korkeat korot kopisten hän kohoaa suomalaisten arjen yläpuolelle.

Olga toimii tässä vaiheessa liikemiesten tulkkina Helsingissä. Vapaa-ajallaan hän tapailee ahkerasti suomalaismiehiä: venäläisyyttä romantisoivaa lakimiestä, äitikompleksia potevaa muotoilijaa, veikeää metroseksuaalia ja useita muita. Villit ja vapaat ystävättäret sekä perisuomalaiset työkaverit tukevat Olgaa miesseikkailujen nousuissa ja laskuissa. Hevoshullu tytär puolestaan järjestää elämään yllätyksiä, varsin eloisia ja eläviäkin sellaisia. Asunto aluksi Vantaan maahanmuuttajalähiössä on kaikkea muuta kuin Olgan tyyliin sopivaa, mutta muusta tyylistä hän ei tingi. Kun ostoslistalla on lasten jugurttia ja perunoita, hän palaa kotiin jugurttipurkin ja upeiden juhlakenkien kanssa.
