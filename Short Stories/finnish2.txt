Mohammed sytytti savukkeen ja veti sisäänsä vuoroin tuttua tupakkaa, vuoroin vierasta kirpeää ilmaa. Hän piti kättään parvekkeen kylmällä kaiteella ja kuvitteli, kuinka henkäys henkäykseltä tämä outo maa ja ilma hiipivät osaksi häntä."Mohammed, Lool ja Zabra ovat somaleja, jotka kohtalo on ajanut Rovaniemelle, ikävän, byrokratian ja uuden ilmapiirin keskelle. Jokaisella heistä on salaisuus. Mikä on ajanut kolme ihmistä peittämään osan menneisyydestään? Runollinen romaani tutkii, mikä saa ihmisen punomaan itsestään uutta tarinaa.Mohammed, suomalainen on Esa Salmisen (Köyhyyden ammattilainen 2008 ja Leposija Kilimakitossa 2010) ja somalialaistaustaisen esikoiskirjailija Saeed Warsamen yhteistyön tulos. Se on kauniisti kirjoitettu ja silmiä avaava kirja, joka antaa usein yhdeksi niputetulle ilmiölle kolmet inhimilliset kasvot. 
