 Björnen och räven hade en gång köpt sig en mark smör i kompani; den skulle de ha till jul och gömde den därför under en tät granbuske. Därpå gick de ett stycke bort och la sig i en solig backe att sova.

Då de hade legat en stund, reste sig räven och ropade "ja!" och sprang sin väg, raka vägen till smörmarken, som han åt en god tredjedel utav. Men då han kom igen och björnen frågade var han hade varit, efter han var så flottig om nosen, svarade han: "Tror du inte jag blev bjuden på barnsöl då?"

"Jaså! Vad hette barnet?" frågade björnen.

"Smakadpå", svarade räven.

Därpå la de sig åter att sova. Om en liten stund rusade räven åter upp och ropte "Ja!" och sprang bort till smörmarken. Den gången åt han också en duktig klimp. Då han kom tillbaka och björnen åter frågade var han hade varit, svarade han: "Ah, blev jag inte nu igen bjuden på barnsöl då, tror du?"

"Vad hette barnet nu då?" frågade björnen.

"Halväten", svarade räven.

Björnen tyckte det var ett rart namn, men han fick inte tid att undra länge därpå förrän han åter gäspade och somnade. Knappt hade han legat en liten stund, så gick det alldeles som de båda förra gångerna. Räven ropade '"ja!" sprang bort till smörmarken och åt upp resten. Då han kom tillbaka, hade han åter varit på barnsöl, och barnet hette: "Slickat-i-botten."

Därmed la de sig åter att sova och låg en god stund; men så skulle de bort och se efter smöret, och då det var uppätet, skyllde björnen på räven och räven på björnen; den ene sa att den andre hade varit bort till smörmarken medan han själv låg och sov.

"Ja, ja", sa mickel, "vi ska snart få veta vilken av oss som stulit smöret. Nu ska vi lägga oss der borta i solbacken; den som då är fettigast i ändan när vi vakna, han har stulit smöret."

Ja, björnen ville gärna gå in på det provet, och då han visste med sig att han inte ens hade smakat på smöret, så la han sig ganska lugn till att sova i solen. Då lunkade mickel bort till granbusken efter en smörsmula som satt kvar i en springa, och smög sig så tillbaka till björnen och smorde honom i ändan med detta. Därpå la han sig att sova som om ingenting hade passerat. Då nu båda vaknade, så hade solen smält smöret, och så blev björnen den som hade ätit upp smöret ändå, han. 
