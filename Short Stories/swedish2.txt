 På ett torp uppe i Våge i Gudbrandsdalen bodde en gång i forna dagar ett fattigt folk. De hade många barn, och två av sönerna, som var vid pass halvvuxna, måste ständigt stryka omkring i bygden och tigga. Därför var de väl bekanta med alla vägar och stigar, och de kände även genaste vägen till Hedalen.

En gång skulle de gå dit. Men de hade hört att några falkfångare hade byggt sig en hydda vid Masla. Der ville de titta in med detsamma och se på fåglarna, och hur de fångade dem. Därför tog gossarna genvägen över Långmyrarna. Men det led redan så långt på hösten att fäbodflickorna hade begivit sig hem ifrån sätrarna. Därför kunde de ingenstädes få härbärge och inte mat heller. De måste därför fortsätta längsefter vägen till Hedalen, men denna var bara en föga trampad stig. När mörkret föll på, tappade de bort stigen, och de hittade inte fågelfängarehyddan heller. Innan de visste ordet av, var de mitt i tjockaste Bjölstadsskogen. Då de märkte att de inte kunde komma fram, började de hugga grankvistar, gjorde upp eld och byggde sig en liten riskoja, ty de hade med sig lillyxan. Och så rev de upp ljung och mossa som de gjorde en bädd av.

En stund efter sedan de hade lagt sig, fick de höra någon som snörvlade och vädrade starkt med näsan. Gossarna spetsade öronen och lyssnade noga efter om det var djur eller skogstroll de hörde. Men så vädrade det ännu starkare och sa: "Det luktar mänskoblod här!"

Därpå hörde de att det trampade så tungt så att marken skalv, och då kunde de förstå att trollen var ute.

"Gud hjälpe oss, vad ska vi nu göra?" sa den yngste gossen till bror sin.

"Jo, stå du still under furen der du står, och var färdig att ta påsarna och lägga i väg när du ser dem komma, så skall jag ta lillyxan", sa den andre.

I detsamma såg de trollen komma sättande, och de var så stora och digra att huvudena på dem var jämnhöga med furutopparna; men de hade bara ett öga alla tre tillsammans och det växlade de om at bruka. De hade ett hål i pannan, som de lade det i och styrde det med handen. Den, som gick främst, måste ha det, och de båda andra gick efter och höll sig fast vid den första.

"Ta till benen!" sa den äldre av gossarna, "men spring inte för långt bort innan du ser hur det går. Eftersom de har ögat så högt upp, har de svårt för att se mig när jag kommer bakom dem."

Ja, brodern sprang förut och trollen efter. Under tiden kom den äldre gossen bakom dem och högg till det bakersta trollet i fotleden så att det uppgav ett gräsligt skri, och det första trollet blev så förskräckt att det hoppade till och släppte ögat. Men gossen var inte sen att ta upp det. Det var större än om man hade lagt ihop två kannfat, och så klart att fast det var kolmörka natten, blev det som ljusa dagen, då han såg igenom det.

Då trollen märkte att han hade tagit ögat ifrån dem och att han hade lemlästat ett av dem, begynte de att hota med allt ont i världen om han inte genast gav dem ögat tillbaka.

"Jag är inte rädd för troll och trätor", sa gossen. "Nu har jag tre ögon ensam, och ni ha inte något, och ändå måste två bära den tredje."

"Få vi inte igen vårt öga på ögonblicket, så skall du bli till stock och sten!" skrek trollen.

Men gossen mente tro på att så lätt gick det inte; han var inte rädd varken för skryt eller trolleri, sa han. Fick han inte vara i fred, så skulle han hugga till dem alla tre, så att de skulle få ligga och kravla på marken som annat kryp.

Då trollen hörde detta, blev de rädda och började bli möra i munnen. De bad honom så innerligen vackert att ge dem ögat tillbaka, så skulle han få både guld och silver och allt vad han ville ha. Ja, det tyckte nog gossen var mycket bra, men han ville ha guldet och silvret först, och därför sa han att om en av dem ville gå hem och hämta så mycket guld och silver att han och brodern fick sina påsar fulla, och ge dem två präktiga stålbågar på köpet, så skulle de få ögat. Men till dess ämnade han behålla det.

Trollen klagade och sa att ingen av dem kunde gå, eftersom de inte hade ögat att se med. Men så gav sig en av dem till att skrika på käringen, för de hade också en käring ihop alla tre. Om en stund svarade det uppe i ett fjäll långt norrut. Nu sa trollen till henne att hon skulle komma med två stålbågar och två spannar fulla med guld och silver, och det stod inte länge på förrän hon var der.

Då hon nu fick höra hur det hade gått till, började också hon att hota med trolldom. Men trollen blev rädda och bad henne att hon skulle akta sig for den lilla getingen, alldenstund hon inte kunde vara säker för att han inte tog hennes öga också.

Då kastade hon ämbarna med guld och silver och bågarna åt pojken och drog hem i fjället med trollen, och sedan den tiden har ingen sport att trollen ha gått på Hedalsskogen och luktat efter mänskoblod. 
