u kender jo et grantræ. De små træer bruges til juletræer, de store bruges til alt muligt: gulvbrædder, skibstømmer og den slags. Nu tænker du nok, at der altid har været grantræer i Danmark; men sådan er det ikke. For mange år siden var her næsten ingen grantræer. Kan du forestille dig det? Nej vel, men nu skal du altså høre en historie om, hvad der skete, da menneskene begyndte at plante grantræer i Danmark.

          Historien begynder, netop som en stor storm har hærget landet. Da stormen var stilnet, var mange træer væltet. En hel lille lysning var der kommet. Da den var ryddet, blev der plantet nye træer. De nye indflyttere var Rødgranen og Ædelgranen. Ikke alle modtog dem lige godt. Nu skal du høre, for den historie kan man lære noget af.

 

Egetræerne følte sig som de virkelige herrer i landet: “Vi var her først. Godt nok er vi ikke så mangfoldige, som vi var i ældre tid; men dog er vi stadig de sande skovens fyrster.” Den gamle Eg midt i skoven plejede at sige, at den var tusind år gammel, og at den kunne huske dengang, der var egeskov over hele landet. Det kunne ingen jo sige den imod, skønt det ikke var sandt.

          “De nye træer huer mig ikke,” sagde Den gamle Eg. “Dengang Egene regerede landet, var det i sandhed værd at vokse i Danmark. Nu er her så mange fremmede vækster, der breder sig ud over den ganske skov. Hvis disse nye nu også skal til at brede sig, da ved jeg snart ikke, hvormed det hele skal ende. 
