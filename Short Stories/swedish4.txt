 Det var en gång, en kung som hade så många gäss att han måste ha en flicka bara till att vakta dem; hon hette Åsa, och så kallade de henne Åsa Gåsepiga.

Nu var det en kungason från England, som skulle ut at fria. Honom satte Åsa sig i vägen för.

"Sitter du der, du liten Åsa?" sa kungasonen.

"Ja, jag sitter här och sätter klut på klut och lapp på lapp. Jag väntar kungasonen från England i dag", sa liten Åsa.

"Honom kan inte du vänta att få", sa prinsen.

"Jo, ska jag ha honom, så får jag honom nog", sa liten Åsa.

Till alla land och riken sändes nu målare som skulle ta av de vackraste prinsessorna; dem ville prinsen ha att välja emellan. En av dem tyckte han så mycket om att han reste efter henne och ville gifta sig med henne, och han var både glad och förnöjd då han hade fått henne till käresta. Men så hade prinsen en sten med sig, som han la framför sängen sin, och den visste allting. Då prinsessan kom, sa Åsa Gåsepiga henne att om hon hade haft någon käresta förr, eller hon inte visste sig fri för något som hon inte ville att prinsen skulle veta, så borde hon inte stiga över den stenen han hade framför sin säng, "för den säger honom allting om dig", sa hon.

Då prinsessan hörde det, blev hon mycket sorgsen; men så fann hon på att be Åsa om hon ville gå i stället för sig och lägga sig med prinsen om aftonen. När han så var somnad, skulle de byta om igen, så att han hade den rätta hos sig när det blev ljust om morgonen. Det gjorde de.

Då Åsa Gåsepiga kom och trädde på stenen, så sporde prinsen: "Vem är det som stiger upp i min säng?"

"Ren och skär jungfru!'" sa stenen, och så la de sig till att sova. Men då det led på natten, kom prinsessan och la sig i stället för Åsa.

Om morgonen då de skulle stå upp, sporde prinsen stenen igen: "Vem är det som stiger ur min säng?"

"En som har haft tre kärestor!" sa stenen. Då prinsen hörde det, ville han inte ha henne, och så sände han henne hem igen och tog sig en annan käresta i stället.

Då han skulle besöka henne, hade liten Åsa Gåsepiga satt sig i vägen för honom igen.

"Sitter du der, du liten Åsa Gåsepiga?" sa prinsen.

"Ja, jag sitter här och sätter klut på klut och lapp på lapp, för jag väntar kungasonen från England i dag", sa Åsa.

"Ah, honom kan inte du vänta att få", sa kungasonen.

"Jo, ska jag ha honom, så får jag honom nog", mente Åsa.

Med den prinsessan gick det precist likadant som med den förste, på det när att då hon stod upp om morgonen, sa stenen att hon hade haft sex. Så ville prinsen inte ha henne heller, utan körde henne sin väg.

Men ännu en gång tycktes honom han skulle pröva om han inte skulle kunna finna en som var ren och skär. Han letade då vidt och bredt igen i många länder tills han fann en som han tyckte passa sig. Men då han skulle till henne, så hade Åsa Gåsepiga satt sig i vägen för honom igen.

"Sitter du der, du liten Åsa Gåsepiga?" sa prinsen.

"Ja, jag sitter här och sätter klut på klut och lapp på lapp, för jag väntar kungasonen från England i dag", sa Åsa.

"Honom kan inte du vänta att få", sa prinsen.

"Ah jo, ska jag ha honom, så får jag honom nog", sa liten Åsa.

Då prinsessan kom, så sa Åsa Gåsepiga till henne, likasom till de båda förra, att om hon hade haft någon käresta eller det var något annat hon inte ville att prinsen skulle veta, så skulle hon inte stiga på den stenen som prinsen hade framför sängen sin, "för den säger honom allting", sa hon.

Prinsessan blev sorgsen och illa vid då hon hörde det, men som hon var likaså dålig som båda de andra, bad hon Åsa om hon ville gå i stället för henne och lägga sig med prinsen om aftonen. När han var somnad, skulle de byta om, så att han hade den rätta hos sig när det blev ljust om morgonen.

Det gjorde de. Då liten Åsa Gåsepiga kom och trädde på stenen, så sporde prinsen: "Vem är det som stiger upp i min säng?"

"Ren och skär jungfru", sa stenen, och så la de sig. Fram på natten satte prinsen en ring på Åsas finger, och den var så trång att hon inte kunde få den av sig igen; för prinsen kunde nog märka att det inte gick riktigt till, och så ville han ha ett märke att kunna känna igen den på, som var den rätta.

Då prinsen hade somnat in, kom prinsessan och körde Åsa till gåsestian och la sig själv i rummet hennes. Om morgonen, då de skulle stå upp, sporde prinsen: "Vem är det som stiger ur min säng?"

"En, som har haft nio", sa stenen. Då prinsen hörde det, blev han så ond att han jagade henne strax på dörren, och så sporde han stenen hur det kunde hänga ihop med dessa prinsessorna som hade stigit på den, för det kunde han inte förstå, sa han. Stenen talade då om hur det var tillgånget, att de hade narrat honom och sänt Åsa Gåsepiga i stället för sig. Det ville prinsen ha reda på. Han gick då ned till henne der hon satt och vaktade gässen sina, för han ville se om hon också hade ringen. Har hon den, så är det bäst att ta henne till drottning, tänkte han. Då han kom dit ned, såg han strax att hon hade bundit en lapp om det ena fingret sitt, och så sporde han, varför hon hade gjort det.

"Ah -", sa liten Åsa Gåsepiga. Han ville nu äntligen se på fingret, men Åsa ville inte ta lappen av. Så tog prinsen fatt i fingret, men Åsa ville dra det till sig igen. Då gick lappen av, och så kände han igen ringen sin. Nu tog han henne med sig till kungsgården och gav henne mycken grannlåt och fina kläder, och sedan höll de bröllop. Således fick liten Åsa Gåsepiga kungasonen av England likaväl hon, bara för det hon skulle ha honom. 
