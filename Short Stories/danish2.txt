Gertrud var det smukkeste, allerdejligste lille barn; man kunne tænke sig. Hun var 10 år gammel og havde det yndigste ansigt med en lille fin opstoppernæse og øjne så blå som kornblomster. Når hun smilede, og det gjorde altid, havde hun to fine smilehuller, et på hver kind. Hendes hår var gyldent som solskin og brusede ned over hendes skuldre som et frådende vandfald. Hver morgen satte hendes mor fine små glasperler i håret på hende.

          Hun gik altid klædt i lyse sommerlette strutkjoler. Når hun sang, og hun sang næsten altid, lød hendes stemme som syngende nattergale; og når hun lo, og hun lo næsten altid, når hun ikke sang, ja så klang hendes latter som små sølvklokker. I stedet for at gå almindeligt som andre mennesker, dansede hun af sted. Det så ud som om, hun knapt rørte jorden med sine fine små fødder, der var klædt i hvide silkestrømper og blanke sorte dansesko.

          Der var en glans omkring Gertrud, så man skulle tro, at hun var lavet af det pureste blankeste guld og det reneste knitrende sølv. Det kom sig af, at hendes mor hver morgen dryssede hende med det fineste guldstøv og sølvstøv. Så dansede Gertrud af sted, strålende og skinnende, så det var en lyst at se.

          Alle holdt så meget af den lille, glinsende Gertrud, og hun var da også det lykkeligste barn, man kunne tænke sig. Det var slet ikke skuespil, når hun altid lo og sang; hun var virkelig altid så glad.

          Gertrud boede lige midt i naturen. Rundt om huset, hun boede i, var der enge, marker og skove. Der var også en mose og en lille sø. Der var kort sagt så meget natur rundt om Gertruds hus, at det var aldeles uoverskueligt.

          Kunne det nu blive ved med at gå? Ja hvis det kunne, ville denne historie sikkert blive så kort og kedelig; at den næbbe var værd at fortælle. Og det er den. Deraf kan man nok regne ud, at det ikke kunne blive ved med at gå. 
