 På den tiden då Vår Herre och Sankt Per gick och vandrade här på jorden, kom de en gång in till en kvinna som stod och bakade. Hon hette Gertrud, och hade en röd huva på huvudet.

Som de hade gått långt, och båda var hungriga, bad Vår Herre henne så vackert om en kaka att smaka på. Ja, den skulle han då få, men en mycket liten degklimp tog hon och knådade ut. Likväl blev brödet så stort att det fyllde hela ugnen. Nej, den kakan var då för stor, den kunde han inte få. Hon tog en än mindre degklimp; men då hon hade gräddat den, blev även den kakan för stor; den kunde han heller inte få. Tredje gången tog hon en ännu mindre degklimp, en ytterst liten en; men även nu blev kakan alltför stor.

"Ja, då har jag ingenting att ge er", sa Gertrud; "ni får så gott gå igen utan smakbit, ty kakorna blivit allesammans för stora."

Då blev Vår Herre vred och sa: "Därför att du unnade mig så illa, ska du ha det straffet att du ska förvandlas till en fågel och söka din torra föda mellan bark och träd och inte få något att dricka oftare än var gång det regnar."

Och knappt hade han sagt det sista ordet, så var hon förvandlad till Gertrudsfågeln [1] och flög upp igenom skorstenspipan. Ännu i dag kan man se henne flyga omkring med sin röda huva och helsvart på kroppen, efter det att skorstenen hade svärtat henne. Hon hackar och pickar beständigt på träden efter mat och skriker mot regnväder, ty hon är alltid törstig, och då hoppas hon att få dricka. 
