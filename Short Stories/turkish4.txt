Güney Akdeniz’de yaşayan bir kuş türü vardır. Bu kuşlar martılara benzer, ama martılardan çok daha büyük, kanatları çok daha uzundur. İnsanlar bu kuşa “Miho” der. İşte ben size bu kuşun hikayesini anlatmak istiyorum.

Onlar sanki kuş değildir. Sanki kanatları olan bir köpüktür. Denizde en yükseklerde uçar, gökyüzünde küçücük, mavi bir nokta olur. Bazen gökyüzünde bir çığlık duyarsınız. İnsan “Acaba gökyüzü konuşmaya mı başladı?” diye düşünür. Aslında bu çığlık Miho’ya aittir.

Miho fırtına kadar hızlıdır. Onun tek bir rakibi vardır, o da şimşektir. Kartallar ya da akbabalar gibi yırtıcı bir kuş değildir Miho. Sadece mavi gökyüzünde uçan bir buluttur.

Hacı Süleyman şafaktan beri yoldaydı. Elinde bir tüfekle, önünde bir köpekle kıyı boyunca yürüyordu. Dik bir kayalığa geldiği zaman etrafta keklikler ötmeye başladı Sanki binlerce keklik vardı etrafta, ama onlardan bir tanesi bile ortalarda görünmüyordu.

Hacı Süleyman köpeğine “Senin burnun yok mu, it oğlu it!” diyerek bağırdı ve zavallı köpeğe bir tekme attı. Köpek beş on adım ileri kaçtı. Hacı Süleyman çok kızgındı çünkü her tarafta keklik olmasına rağmen henüz bir tane bile vuramamıştı. Eğer yapabilse, güneşe ateş edecek ve onu kör edecekti.
