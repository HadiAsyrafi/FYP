Perpaduan kaum penting dalam membentuk â€˜1 Malaysiaâ€™. Berikan pendapat anda tentang cara-cara mengukuhkan perpaduan kaum di negara kita.

Malaysia merupakan salah sebuah negara yang berdaulat di rantau nusantara. Rakyat Malaysia terdiri daripada masyarakat yang berbilang kaum dan agama serta hidup makmur dalam kehidupan sehari-hari. Gagasan Satu Malaysia yang telah diperkenalkan oleh YAB Datuk Seri Mohd Najib bin Tun Abdul Razak, Perdana Menteri Malaysia bertujuan untuk mengeratkan tali silaturahim sekali gus merealisasikan perpaduan nasional.

Sebenarnya, terdapat beberapa cara untuk kita mengukuhkan perpaduan kaum di negara kita. Pertama sekali, kita mestilah berusaha membina semangat kejiranan yang baik dalam kehidupan seharian. Dengan ini, nilai hormat-menghormati antara kaum akan terbentuk dalam kalangan masyarakat majmuk di negara kita. Kita juga selalu dinasihati agar senantiasa bersikap toleransi dan bertolak ansur terhadap amalan dan budaya masyarakat majmuk Malaysia. Rakyat yang hidup aman, makmur dan harmoni akan menghasilkan masyarakat yang progresif.

Selain itu, kita dapat mengeratkan perpaduan kaum dengan melibatkan diri secara proaktif dalam sambutan perayaan utama kaum-kaum di Malaysia. Program rumah terbuka, amalan kunjung-mengunjungi pada musim perayaan Hari Raya Puasa, Tahun Baharu Cina, Deepavali dan Krismas, usaha sama dalam dunia perniagaan dan lain-lain dapat merapatkan hubungan dan menjauhkan perseteruan. Bersempena dengan musim perayaan juga, kita dapat mengambil peluang untuk mendalami nilai budaya kaum-kaum yang terdapat di Malaysia. Jelasnya, rakyat jelata dapat hidup aman damai dan bersatu padu ke arah menjayakan gagasan Satu Malaysia.

Pada zaman teknologi, kita sepatutnya memanfaatkan penggunaan media massa dan teknologi maklumat dengan sepenuhnya. Media massa dapat membantu menyiarkan rencana dan drama khas untuk menyemaikan perpaduan antara kaum. Kaedah ini dapat menyampaikan mesej yang tepat secara langsung kepada rakyat jelata di segenap pelosok tanah air sekali gus mananamkan semangat perpaduan, muhibah dan jati diri dalam kalangan rakyat.

Seterusnya, pihak kerajaan berperanan penting untuk menyatupadukan rakyat melalui pelbagai perancangan dan program menjurus kepada gagasan Satu Malaysia. Misalnya, dalam bidang pendidikan, guru dapat memainkan peranan yang proaktif untuk menyemaikan nilai-nilai kerjasama dan persefahaman dalam kalangan murid melalui mata pelajaran Bahasa Melayu, Pendidikan Siviks dan Kewarganegaraan, Pendidikan Moral dan Sejarah. Usaha gigih guru juga boleh diterjemahkan dalam aspek kokurikulum yang melibatkan murid-murid dalam kegiatan unit beruniform, kelab atau persatuan dan permainan. Misalnya, penglibatan murid-murid yang beraneka kaum dan agama dalam program Rancangan Integrasi Murid untuk Perpaduan (RIMUP) dan aktiviti perkhemahan perdana pada setiap tahun.

Pendek kata, kita haruslah bersikap sehati sejiwa dalam usaha merealisasikan perpaduan kaum dalam kelangan rakyat Malaysia yang berlainan kaum, agama dan latar belakang kehidupan bak kata pepatah, bulat air kerana pembetung, bulat manusia kerana muafakat. Jelaslah bahawa perpaduan rakyat dapat membangunkan dan memakmurkan bangsa dan negara menjelang Wawasan 2020!
